พุทธบุตร ! พระโพธิสัตว์ผู้ดำรงอยู่ในภูมิที่ ๙ ย่อมได้ความชำนาญในญาณอันไม่มีเครื่องขัดขวางเช่นนั้น ได้ธรรมโกศอันละเอียดอ่อนของพระตถาคต ย่อมเป็นพระธรรมกถึกผู้ยิ่งใหญ่ ได้ธารณีแห่งอรรถ (อรรถวตีธารณี) ธารณีแห่งธรรม (ธรรมวตีธารณี) ธารณีแห่งญาณ (ชญานาภินิรหารวตีธารณี) ธารณีแห่งแสงโอภาส (อวภาสวตีธารณี) ธารณีแห่งปัญญาดี (สุมติธารณี) ธารณีแห่งทรัพย์สมบัติ (วสุมตีธารณี) ธารณีแห่งเดช (เตโชธารณี) ธารณีแห่งทางเข้าอันไม่ติดขัด (อสังคมุขธารณี) ธารณีอันไม่มีที่สิ้นสุด (อนันตธารณี) แลธารณีแห่งคลังอรรถอันหลากหลาย (วิจิตรารถโกศธารณี)

ธารณีมุขจำนวนล้านอสงไขยทั้งปวงล้วนได้บริบูรณ์ทั้งสิ้น แลมีความชำนาญในการแสดงธรรมด้วยปฏิภาณมุขอันแยบคายแห่งเสียงจำนวนล้านอสงไขย

เมื่อพระโพธิสัตว์นี้ได้ธารณีมุขจำนวนล้านอสงไขยเช่นนั้นแล้ว จากสถานที่ประทับแห่งพระพุทธเจ้าเบื้องพระพักตร์แต่ละพระองค์อันนับประมาณมิได้ ย่อมได้สดับพระสัทธรรมด้วยธารณีมุขจำนวนล้านอสงไขยเช่นนี้ทั้งหมด เมื่อได้สดับแล้วย่อมไม่หลงลืม แลแสดงธรรมแก่ผู้อื่นด้วยมุขแห่งความแตกต่างอันหาประมาณมิได้

พระโพธิสัตว์นี้เมื่อแรกเห็นพระพุทธเจ้า ย่อมกราบไหว้ด้วยเศียรเกล้า พลันก็ได้ธรรมทวารอันหาประมาณมิได้ ณ สถานที่ประทับแห่งพระพุทธเจ้า
ธรรมทวารที่ได้นั้น ไม่ใช่สิ่งที่พระมหาสาวกผู้ฟังแลทรงจำธรรมเป็นอันมาก จะสามารถเข้าใจได้แม้นับแสนกัป

พระโพธิสัตว์เหล่านี้ เมื่อได้ธารณีเช่นนี้แล้ว ย่อมได้ญาณอันไม่มีเครื่องขัดขวาง (ปฏิสัมภิทาญาณ) แล้วนั่งบนธรรมาสน์แล้วแสดงธรรม 
โดยแสดงแก่สรรพสัตว์ที่เต็มอยู่ในติสหัสสีมหาสหัสสีโลกธาตุ แลแสดงตามอัธยาศัยที่แตกต่างกันของพวกเขา
เว้นไว้เสียแต่เพียงพระพุทธเจ้าแลพระโพธิสัตว์ผู้ได้รับพยากรณ์เท่านั้น แลบุคคลในบริษัทที่เหลือจากนั้น ไม่มีใครมีอานุภาพแลรัศมีอันที่จะสามารถเทียบเท่าได้

พระโพธิสัตว์นี้ ครั้นประทับอยู่บนธรรมาสน์ เมื่อปรารถนาจะให้มหาชนทั้งหลายได้เข้าใจด้วยเสียงเดียว ทุกคนทั้งสิ้นก็ล้วนพลันเข้าใจทันที

หรือบางครั้ง เมื่อปรารถนาจะใช้เสียงอันหลากหลาย ย่อมยังให้มหาชนทั้งหลายได้ตื่นรู้
หรือบางครั้ง เมื่อจิตปรารถนาจะแผ่รัศมีอันยิ่งใหญ่ ย่อมแสดงธรรมมุข
หรือบางครั้ง เมื่อจิตปรารถนาจะให้ขนทุกขุมบนร่างกายของตน ล้วนเปล่งเสียงแห่งธรรมได้
หรือบางครั้ง เมื่อจิตปรารถนาจะให้สิ่งที่มีรูปแลไม่มีรูปทั้งปวงที่มีอยู่ในติสหัสสีมหาสหัสสีโลกธาตุ ล้วนเปล่งเสียงแห่งพระธรรมอันประเสริฐ
หรือบางครั้ง เมื่อจิตปรารถนาจะเปล่งเสียงเดียว ให้แผ่ไปทั่วธรรมธาตุอันเป็นเหตุให้สิ่งทั้งปวงตระหนักรู้
หรือบางครั้ง เมื่อจิตปรารถนาจะให้เสียงทั้งปวง ล้วนเป็นเสียงแห่งธรรมคงอยู่เป็นนิตย์ไม่ดับสิ้น.
หรือบางครั้ง เมื่อจิตปรารถนาจะให้เสียงเครื่องดนตรีทั้งหมดในโลกธาตุทั้งปวง ไม่ว่าจะเป็นปี่ ขลุ่ย ระฆัง กลอง แลบทเพลงขับร้อง ทั้งหมดล้วนเปล่งเสียงแห่งธรรม;
หรือบางครั้ง เมื่อจิตปรารถนาจะให้ในอักษรเดียว ล้วนประกอบด้วยถ้อยคำแลเสียงแห่งธรรมบททั้งปวงที่มีความแตกต่างกัน
หรือบางครั้ง เมื่อจิตปรารถนาจะให้โลกธาตุจำนวนนับประมาณมิได้ ซึ่งมีปรมาณูทั้งปวงอยู่ในมหาภูตรูปทั้ง ๔ ประการ คือ ดิน น้ำ ไฟ ลม ล้วนเปล่งธรรมมุขอันประมาณมิได้ในแต่ละอณู

ดังนี้ เมื่อปรารถนาสิ่งใดย่อมเป็นไปตามจิตนั้น ไม่มีสิ่งใดที่เป็นไปไม่ได้



















 
