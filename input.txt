「佛尊過諸天，　　如來常現義，
有梵志道士，　　來問何吉祥？

於是佛愍傷，　　為說真有要，
已信樂正法，　　是為最吉祥。

亦不從天人，　　希望求僥倖，
亦不禱神祠，　　是為最吉祥。

友賢擇善居，　　常先為福德，
勅身承貞正，　　是為最吉祥。

去惡從就善，　　避酒知自節，
不婬於女色，　　是為最吉祥。

多聞如戒行，　　法律精進學，
修己無所爭，　　是為最吉祥。

居孝事父母，　　治家養妻子，
不為空乏行，　　是為最吉祥。

不慢不自大，　　知足念反覆，
以時誦習經，　　是為最吉祥。

所聞常欲忍，　　樂欲見沙門，
每講輒聽受，　　是為最吉祥。

持齋修梵行，　　常欲見賢明，
依附明智者，　　是為最吉祥。

已信有道德，　　正意向無疑，
欲脫三惡道，　　是為最吉祥。

等心行布施，　　奉諸得道者，
亦敬諸天人，　　是為最吉祥。

常欲離貪婬，　　愚癡瞋恚意，
能習成道見，　　是為最吉祥。

若以棄非務，　　能勤修道用，
常事於可事，　　是為最吉祥。

一切為天下，　　建立大慈意，
修人安眾生，　　是為最吉祥。

智者居世間，　　常習吉祥行，
自致成慧見，　　是為最吉祥。」